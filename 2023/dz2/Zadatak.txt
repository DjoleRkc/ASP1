Ајнштајнова загонетка представља логички проблем, где одређене појмове треба упарити по
задатим правилима. Појмови су задати у неколико група (свака група има исти број појмова)
и сваки појам из једне групе треба да буде упарен са по тачно једним појмом из осталих група,
и то тако да буду испуњени сви унапред задати односи између појединачних појмова.
Оригинална Ајнштајнова загонетка може се видети на линку
https://en.wikipedia.org/wiki/Zebra_Puzzle. У оригиналној верзији загонетке се посматрају и
међусобне позиције појмова (уређеност је битна), али ће се у оквиру овог домаћег задатка
решавати једноставнија верзија.
Пример: Постоје три групе са по три појма - три особе (Маја, Матија, Сања), три боје (плава,
жута, зелена) и три објекта (телефон, рачунар, свеска). Нека су задати следећи односи између
појмова:
● Маја воли жуту боју.
● Матија не користи свеску.
● Сања не воли зелену боју.
● Маја не користи свеску.
● Особа која воли зелену боју не користи свеску.
● Маја не користи рачунар.

На основу ових правила се могу упарити сви појмови: Маја воли жуту боју; Сања воли плаву
боју (Маја је већ упарена са жутом бојом, а зна се да Сања не треба да буде упарена са зеленом
⇒ Сања се упарује са плавом бојом) и Матија воли зелену боју (једина преостала); Маја не
користи ни свеску, ни рачунар ⇒ Маја користи телефон; Матија не користи свеску, а ни
телефон (јер га користи Маја) ⇒ Матија користи рачунар; преостаје да Сања користи свеску.
Приметимо да однос „Особа која воли зелену боју не користи свеску“ није коришћен у овом
резоновању, али свакако је испуњен у упаривању (Матија је особа која воли зелену боју и он
не користи свеску).
Маја Матија Сања
жута зелена плава
телефон рачунар свеска
Табела 1. Решење загонетке
Могуће је да загонетка нема решење – да је однос између појмова гласио „Особа која воли
зелену боју користи свеску“, ови појмови не би могли бити упарени (Матија не користи
свеску, а воли зелену боју). Такође је могуће да загонетка има више решења – да иницијално
није задат однос „Маја не користи рачунар“, загонетка би имала два валидна решења (знамо
да ни Маја ни Матија не користе свеску, дакле, сигурно је да Сања користи свеску, а могао је
Матија да користи телефон, а Маја рачунар).

Потребно је имплементирати решавање загонетки применом стабала одлучивања.

[15 поена] Учитавање игре
Једна игра се започиње учитавањем са стандардног улаза или учитавањем одговарајућег
текстуалног фајла следећег формата:
● У првом реду се задаје број група појмова (М).
● У другом реду се задаје број појмова (N) у једној групи.
● У наредних М редова се налазе N појмова те групе, одвојени зарезом.
● У преосталим редовима фајла се налазе односи између појмова по следећем формату -
уколико два појма треба да буду упарена, између њих се налази знак ‘+’ (нпр. Маја +
жута), уколико два појма не треба да буду упарена, између њих се налази знак ‘-’ (нпр.
зелена - свеска)

[30 поена] Формирање стабла исхода
На основу учитаних појмова и односа треба формирати стабло одлучивања [20 поена]. Све
даље обраде се врше искључиво над формираним стаблом. Једноставности ради, сматрати
да је прва група појмова „фиксирана“ и да појмове из прве групе треба упарити са осталима
(табела 2). Један чвор стабла представља стање у којем су појмови делимично или потпуно
упарени на неки начин (корак игре). Део могућег стабла за горенаведени пример дат је на
слици 1. Приликом формирања стабла користити помоћну функцију која проверава да ли су
за задати чвор испуњени иницијално дати односи, на основу које се потом могу елиминисати
одређена стања игре као невалидна [10 поена].

Маја | Матија | Сања
---- |   ---- | ----
---- |   ---- | ----
Табела 2. „Почетно“ стање за решавање загонетке


[55 поена] Обраде над формираним стаблом
Након формирања стабла, програм треба да омогући кориснику следеће обраде:

а) [20 поена] Испис стабла
Омогућити испис изгледа формираног стабла (погодно форматиран, по нивоима).
У зависности од редног броја проблема који се решава i, потребно је реализовати решење
ове ставке користећи један од следећа два начина обиласка:
1. Preorder обилазак стабла
2. Level-order обилазак стабла

б) [10 поена] Испис свих решења стабла
Коришћењем задатог обиласка исписати по корацима решење загонетке (ниједног,
једног или више, уколико их има).

в) [25 поена] Корисник решава игру
Омогућити кориснику да уноси упаривање појмова и на тај начин игра игру. Кориснику
у сваком тренутку треба омогућити да може да провери да ли је до сада исправно упарио
појмове (по задатим односима), да ли је „на добром путу“, тј. да ли га тренутно стање
води до решења, може да тражи помоћ (да му се упаре до сада неупарени појмови који
воде ка решењу загонетке), може да каже да нема решења или да одустане (крај игре).

Корисник са програмом интерагује путем једноставног менија. Програм треба да испише
садржај менија, а затим да чека да корисник изабере (унесе путем тастатуре) редни број неке
од понуђених ставки, након чега, пре извршења, од корисника очекује да по потреби унесе
додатне параметре. Поступак се понавља све док корисник у менију не изабере опцију за
прекид програма.
