
 * Задатак 1 – Имплементација основних алгоритама за рад са графом
[40 поена]
Написати програм на програмском језику C који илуструје рад са усмереним графовима. Програм треба
да омогући следеће операције над графом:
• [5 поена] Креирање празне структуре података за граф задатих димензија (постоје чворови графа,
али не постоје гране)
• [10 поена] Додавање чвора у граф и уклањање чвора из графа
• [10 поена] Додавање и уклањање гране између два чвора у графу
• [5 поена] Испис репрезентације графа
• [5 поена] Брисање графа из меморије
[5 поена] Корисник са програмом интерагује путем једноставног менија. Програм треба да испише
садржај менија, а затим да чека да корисник изабере (унесе путем тастатуре) редни број неке од
понуђених ставки, након чега, пре извршења, од корисника очекује да по потреби унесе додатне
параметре. Поступак се понавља све док корисник у менију не изабере опцију за прекид програма. Све
наведене операције треба реализовати путем одговарајућих потпрограма чији је један од аргумената
показивач на структуру података која имплементира граф са којим се ради.
 
Задатак 2 – Мултилатерална компензација [60 поена]
Мултилатерална компензација представља начин пребијања дуговања (потраживања) између више
пословних субјеката. Извршавање компензације подразумева проналажење највећег могућег износа
који се може компензовати, односно пребити. Потраживања међу пословним субјектима се могу
моделовати усмереним тежинским графом. Грана од субјекта X ка субјекту Y тежине T означава
постојање дуга износу од T евра (или друге новчане јединице) пословног субјекта X субјекту Y.
На пример, нека су пре компензације дуговања следећа (слика 1, лево):
• Пословни субјект 1 има дуговање према пословном субјекту 2 у износу од 2500 евра,
• Пословни субјект 2 има дуговање према пословном субјекту 3 у износу од 2000 евра и
• Пословни субјект 3 има дуговање према пословном субјекту 1 у износу од 1000 евра.
Дакле, максимално је могуће компензовати износ од 1000 евра. Након компензације, стање је следеће
(слика 1, десно):
• Пословни субјект 1 има дуговање према пословном субјекту 2 у износу од 1500 евра,
• Пословни субјект 2 има дуговање према пословном субјекту 3 у износу од 1000 евра и
• Пословни субјект 3 више нема дуговања према пословном субјекту 1.

Имплементирати решење које ће омогућити:
• [10 поена] Учитавање графа који представља дуговања компанија из улазне текстуалне датотеке
• [20 поена] Проналажење и исписивање циклуса у графу
• [10 поена] Одређивање највећег могућег новчаног износа који је могуће компензовати за сваки
пронађени циклус
• [20 поена] Спровођење компензације и формирање новог графа дуговања.
 
У зависности од редног броја j добијеног коришћењем формуле назначене у напоменама, потребно је
користити једну од следећих техника за проналажење циклуса у усмереном графу:
1. Алгоритам за обилазак графа по дубини
2. Warshall-ов алгоритам
Сматрати да се у оквиру улазне текстуалне датотеке граф репрезентује матрицом суседности по
следећем формату: у првом реду датотеке се налази број n који представља број чворова у графу, а затим
следи n редова који садрже саму матрицу суседности. Студентима су на располагању графови за
тестирање у датотекама graf2.txt и graf3.txt, а сваки студент треба да осмисли један додатан пример
графа за тестирање са минимално 10 чворова и 3 циклуса. На слици 2 је приказан граф дуговања који се
налази у датотеци graf2.txt. 
